---
title: Prepletanja
---
V tem prepletanju ne merimo, temveč poslušamo šepet prsti, ki nam pripoveduje o vlagi, temperaturi in življenju pod površjem. Podatki se osvežujejo vsako uro.

## Ne izsušimo prihodnosti

Projekt se osredotoča na razvoj trajnostnih praks upravljanja z vodo v Biotopu Livada. Z združevanjem radijske tehnologije in tipal smo razvili sistem za spremljanje okoljskih ekoloških kazalnikov, s čimer želimo okrepiti razumevanje dinamik v tem krhkem in ključnem ekosistemu. Največji poudarek je na spremljanju stanja vlage v prsti, saj v poletnem času prihaja do drastičnega izsuševanja in nastajanja velikih razpok na zemljišču, zaradi česar se okrepijo procesi erozije, zato preučujemo vpliv različnih pokrovnih rastlin na blaženje tega pojava.

Z vključevanjem skupnosti v načrtovanje rešitev in ohranitvena prizadevanja želimo spodbuditi globljo povezanost med ljudmi, več kot človeškimi prebivalci travnika in njihovim lokalnim okoljem v iskanju dejanskega ravnovesja, v katerem so upoštevane potrebe vseh živih bitij, ne samo ljudi.

### Cilji projekta

* Spremljanje temperature in vlage v realnem časue v prsti in zraku.
* P﻿reučevanje vpliva različnih pokrovnih rastlin na ohranjanje vlage v prsti.
* Dokumentiranje in sledenje spremembam biotske raznovrstnosti.
* Razvoj trajnostnih praks upravljanja z vodo v specifičnem kontekstu.
* Ustvarjanje izobraževalnih virov o mokriščih in njihovi biotski pestrosti in o izdelavi rešitev.
* Vključevanje lokalne skupnosti, zlasti mladih, v ohranitvena prizadevanja in več kot človeška razmerja.

### Trenutno stanje

Po celotnem Biotopu Livada smo namestili več senzorjev, ki neprekinjeno spremljajo stanje okolja. Podatki se zbirajo v realnem času in se preko lora radijske zveze pošiljajo v naš sistem za arhiviranje in prikaz.

Vporedno izvajamo tudi redni monitoring vrst oziroma prebivalcev travnika. Do sedaj smo dokumentirali številne rastline in živali, vključno z uvrščenimi na rdeče sezname ogroženosti, ki za svoje preživetje nujno potrebujejo ohranjanje tega zelo specifičnega življenjskega prostora. 

### Kako lahko prispevaš

Če te zanima sodelovanje v našem projektu, obstaja več načinov za vključitev:

1. **Pridi na monitoring**: pomagaj zbirati podatke o biotski raznovrstnosti v skupini ali samostojno.
2. **Pridi na srečanje**: v Biotopu Livada redno izvajamo DITO srečanja o permakulturi, z zemljo povezanih praksah, izdelavi predmetov iz lesa in recikliranih materialov, občasno pa potekajo tudi delavnice o ekofeminističnih praksah, medvrstnem sodelovanju in razvoju rešitev za telemetrijo.
3. **Širjenje informacij**: s pomenom ohranjanja tega urbanega barjanskega travnika lahko seznaniš tudi prijatelje, še raje pa vidimo, če jih kar pripelješ s sabo na naslednje srečanje.

*P﻿rojekt izvajamo s podporo Mestne občine Ljubljana*